\chapter{Различити приступи и тренутни резултати у формализациjи геометриjе}

%objasniti da postoje dva pristupa
%ipricati o cemu se radi u ovom poglavlju
%navesti cije radove sam koristila za ovo poglavlje


\section{Интерактивно доказивање у геометрији}

У последњих десет година направљени су значајни резултати у
формализацији математике ко\-ри\-шће\-њем интерактивних доказивача. У
овом поглављу навешћемо неке најзначајније и најновије радове у
формализацији геометрије.

Прво, осврнућемо се и на пар радова из формализације математике који
су важни и због своје улоге у формализацији геометрије (бројни
резултати су коришћени као познате чињенице приликом формализације
геометрије), али и због свеукупног значаја и утицаја на формализацију
и интерактивно доказивање теорема.

Формално су доказане Brouwer теорема фиксне тачке
\cite{harrison2013hol}, основна теорема алгебре
\cite{milewski2001fundamental, geuvers2000constructive}, G\"odel
теорема непотпуности \cite{godel}, многе теореме реална анализа
\cite{harrison2012theorem, cruz2002constructive}. У најзначајније
постигнуте резултате до данас могу се убројати и формализација теореме
о простим бројевима \cite{avigad2007PrimeNumber}, затим формални доказ
о обојивости графа са четири боје \cite{fourColorTheorem}.

Важно је поменути и три актуелна пројеката великих размера чији циљ
обухвата формализацију великих делова математике и у којима учествују
многи научници. У оквиру пројеката чији руководилац је Georges
Gonthier је успешно формално доказана Feit-Thompson теорему (која се
још и назива теорема непарног поретка) \cite{oddOrder}. Формализација
је рађена уз помоћ асистента за доказивање теорема Coq и језика за
доказе SSreflect \cite{gonthierSSReflect}. Ова теорема је била веома
важан корак у класификацији коначних једноставних група. Оригинални
доказ на папиру је заузимао 225 страна, док формализација има 150000
линија кода, 4000 дефиниција и 13000 лема и теорема. Да би могли да
формализују ову теорему, аутори су морали да формализују и бројна тврђења и
својства линеарне алгебре, теорије коначних група, Galois theory, and
representation theory. Наилазили су на бројне празнине и грешке, од
којих неке није било лако исправити и допунити.

Други важан пројекат је пројекат Flyspeck \cite{flyspeck} који је
покренуо Томас Хејлс да би могао формално да докаже Кеплерову
хипотезу. У оквиру овог пројекта формално је показано много
математичких тврђења, направљена је велика база математичког знања
која може да послужи у неким новим формализацијама.

Још један важан пројекат је Univalent Foundations \cite{univalent}
пројекат који су покренули Fields Medalist и Vladimir
Voevodsky. Voevodsky је дефинисао "univalence аксиому", која, грубо
речено, каже да било која два типа која су изоморфна су и
једнака. Даље, он сугерише да зависна теорија типова са univalence
аксиомом може да да нову основу за математику која даје валидност
структурној интуицији. Постоји нада да univalence може да пружи нову
основу за израчунавање где се код може дизајнирати тако да ради
униформно на изоморфним типовима структура (као што су листе и
низови).

Поред фор\-ма\-ли\-за\-ци\-је математике, коришћењем асистената за
доказивање теорема рађена је и верификација софтвера. Значајан
резултат је CompCert \cite{compcert1, compcert2}, формално верификован
компилатор за програмски језик C и L4 \cite{l4microkernel1,
  l4microkernel2}, формално верификован оперативни систем.

% dodati jos naslova !!!!!!

Постоји велики број формализација фрагмената различитих геометрија у
оквиру инте\-ра\-кти\-вних доказивача теорема.  Први покушај да се
формализује прва група Хилбертових аксиома и њихових последица је био
у оквиру асистената за доказивање теорема Coq, у интуиционистичком
окружењу, од стране Dehliger, Dufourd и Schreck
\cite{hilbert-coq}. Следећи покушај је био у систему Isabelle/Isar и
ову формализацију су радили Meikle и Fleuriot
\cite{hilbert-isabelle}. Аутори оповргавају уобичајено мишљење да су
Хилбертови докази мање интуитивни, а више ригорозни. Важан закључак је
да је Хилберт користио бројне претпоставке које у формализацији са
рачунаром нису могле да буду направљене и стога су морале да буду
формално верификоване и оправдане. Наставак ове формализације, пратећи
Хилбертову књигу "Основи геометрије" \cite{hilbert}, урадио је Скот у
оквиру своје мастер тезе \cite{scott2008mechanising}.

% kongruencija --- podudarnost, izmeni gde treba

Велике делове геометрије Тарског \cite{tarski} је формализовао Нарбу у
систему Coq \cite{narboux-tarski}. Бројна геометријска својства су
изведена, доказано је више облика Пашове аксиоме, показана су бројна
својства релације подударности и релације између. Рад се завршава
доказом о постојању средишње тачке сегмента.

Магауд, Нарбу и Шрек су урадили још једну формализацију коришћењем
Coq-а и то за геометрију пројективне равни
\cite{projective-coq1,projective-coq2}. Показана су нека основна
својства и доказан је принцип дуалности за пројективну
геометрију. Коначно, доказана је конзистенција аксиома у три модела,
од којих су неки коначни, а неки бесконачни. На крају аутори дискутују
о дегенеративним случајевима и да би се са њима изборили користе
рангове и монотоност.

Kahn je формализовао вон Платову конструктивну геометрију такође у
систему Coq \cite{vonPlato,von-plato-formalization}.

Потом, Guilhot користећи Coq повезује Софтвер за интерактивну
геометрију (СИГ) и формално доказивање у намери да олакша учење
Еуклидске геометрије у средњој школи \cite{guilhot}. Pham, Bertot and
Narboux су предложили и неколико унапређења \cite{coqly}. Прво је да
се елиминишу сувишне аксиоме коришћењем вектора. Они су додали четири
аксиоме да опишу векторе и још три аксиоме да дефинишу Еуклидску раван
и увели су додатне дефиниције да би описали геометријске
концепте. Коришћењем ових аксиома и дефиниција, геометријска својства
су лако доказана. Друго унапређење је коришћење методе површина за
аутоматско доказивање теорема. Да би се формално оправдало коришћење
методе површина, морала је да се конструише Декартова координатна
раван коришћењем геометријских својстава која су раније доказана.

Duprat формализује геометрију лењира и шестара \cite{duprat2008}.
Авигад нуди још једну аксиоматизацију Еуклидске геометрије
\cite{avigad}. Он полази од чињенице да Еуклидска геометрија описује
природније геометријска тврђења него новије аксиоматизације
геометрије. Он сматра да посматрање слике, односно дијаграма, није
пуно мана као што многи мисле. У намери да ово докаже, уводи систем Е
у коме су основни објекти тачке и праве. Аксиоме се користе да опишу
својства дијаграма на основу којих се може закључивати. Аутори такође
илуструју логички оквир у коме се могу изводити докази. У раду су
презеновани неки докази геометријских својстава, као и доказ
еквивалентности између система Тарског за геометрију лењира и шестара
и система Е. Дегенеративни случајеви су избегнути коришћењем
претпоставки и стога се само доказује централни случај.

У оквиру своје мастер тезе Тимоти Макариос је показао независност
аксиоме паралелености \cite{makarios2012}. За доказивање је изабрао
аксиоматски систем Тарског зато што је тај систем категоричан. Да би
могао да покаже независност прво је формализовао аксиоме Тарског у
оквиру система Isabelle.  Онда је формализовао и Клајн Белтрами модел
(енг. Klein-Beltrami model) нееуклидске геометрије Тарског и показао
је да је ово модел за све аксиоме Тарског осим за аксиому
паралелности, односно Еуклидову аксиому. На тај начин је показао да је
ова аксиома независна од осталих аксиома Тарског за планарну
геометрију. За неке аксиоме Тарског су у литератури недостајали докази
да Клајн-Белтрами модел задовољава аксиому или су докази били
некомплетни, па је рад попунио ове празнине. Као део рада, дефинисана
је реална пројективна раван у систему Isabelle/HOL и показане су неке
њене карактеристике.

У раду \cite{william} је предложен минималан скуп Хилбертових аксиома
и за модел је коришћена теорија скупова. Изведена су и формално
показана основна својства и тврђења у овом моделу.

У раду \cite{braun2012tarski} аутори су формализовали првих дванаест
поглавља књиге "Математички методи у геометрији" \cite{tarski} и на
основу доказаних својстава су механички успели да докажу да се аксиоме
Хилберта могу извести из аксиома Тарског.  Gabriel Braun и Julien
Narboux су формализовали синтетички доказ Папусове теореме у
геометрији Тарског \cite{braun2015synthetic}. Ова теорема је веома
важна за конструкцију координатне равни и представља један од важних
корака у успостављању везе између аналитичке и синтетичке
геометрије. Ова веза је посебно важна јер омогућава коришћење
алгебарског приступа у аутоматском закључивању у геометрији. Поред
појмова који су дати у књизи, аутори су дали и формализацију вектора,
квадрилитерала, паралелограма, пројекције, оријентације праве и
других. Наставак овог рада и коначни производ вишегодишњег пројекта
приказан је у раду \cite{boutry2016tarski}. Аутори су завршили
формализацију књиге "Математички методи у геометрији" и у овом раду су
показали како су формализвали последња три поглавља. Ову формализацију
су искористили да геометријски дефинишу аритметичке операције и
доказали су да ове операције чине уређено поље. Потом су увели
Декартову координатну раван и показали су својства основних
геометријских релација. Ови резултати су веома важни јер оправдавају
коришћење алгебарских метода за доказивање у геометрији. Аутори то и
демонстрирају у раду тако што користе метод Гребнерових база да покажу
теорему о девет тачака на кругу.

Као део пројекта Flyspeck, Харисон је развио веома богату теорију
(која укључује алгебру, топологију и анализу) Еуклидског
$n$-димензионог простора $\mathbb{R}^n$ у доказивачу теорема HOL Light
\cite{harrison05,harrison2013hol}.

Формализацију еквиваленције између различитих верзија Еуклидовог петог
постулата дали су Pierre Boutry, Julien Narboux и Pascal Schreck
\cite{boutry2015parallel}. Овај постулат је посебно значајан јер је
било много покушаја да се он докаже. Наиме, иако је пети постулат
Еуклид записао као аксиому, веома рано је настала идеја да би он могао
да се изведе из прва четири постулата. Бројни покушаји да се постулат
докаже су били погрешни јер су се у доказима често користиле
претпоставке које нису биле доказане. Аутори су у раду показали да су
10 различитих тврђења еквивалентни Еуклидовом петом постулату. Такође,
они су у раду разматрали како избор различитих верзија Еуклидовог
постулата утиче на проблем одлучивања у геометријским доказима.

Показани су и различити резултати из комплексне анализе у оквиру
доказивача теорема. Милевски је доказао основу теорему алгебре у
систему Мизар \cite{milewski2001fundamental}, Geuvers et al. је
показао исту теорему у систему Coq \cite{geuvers2000constructive}, а
Харисон је имплементирао комплексну елиминацију квантификтора за
логику вишег реда и то је користио у разним формализацијама,
укључујући и формализације геометрије.

У раду \cite{adams2015proof} приказује се начин како би могла да се
изврши ревизија формализације. Наиме, аутори сматрају да иако
формализација даје стриктан и прецизан приступ математици, и даље су
могуће неке грешке. Једна од грешака која се често спомиње је да се
формализовано тврђење разликује од тврђења за које је рађена
формализација или од тврђења за које мислимо да је показано. Ова
грешка може настати због лоших дефиниција које се могу провлачити кроз
целу формализацију и тако утицати на крајњи исход формализације. Поред
ових грешака, аутори истичу и неке недостатке најпопуларнијих
доказивача теорема, а међу недостацима се посебно истиче комплексност
система који се користи и који може бити место потенцијаним грешкама у
самом доказивачу. Њихов приступ ревизији се своди на неколико корака,
при чему није циљ проверавати сваку линију комплетне формализације,
већ завршно стање формализације. Такође, предлажу да ако је
формализација рађена у једном језику, да се ревизија ради у другом
(или у више других) језика и дају пример неколико алатки које врше
превођење из једног језика у други. Коначно, дају пример како је
могуће извршити ревизију над делом Flyspeck пројекта.


\section{Аутоматско доказивање у геометрији}

У раду \cite{hbook} смо нашли веома детељан историјски опис
развоја аутоматских доказивача до почетка овог века, као и детаљан
опис различитих приступа у аутоматском доказивању у геометрији и нешто
од тих идеја је приказано у овом поглављу.

Један од првих радова у области аутоматског доказивања у геометрији је
рад Gelernter \cite{gelernter1959}, који је користио методе вештачке
интелигенције, и његов приступ се заснивао на прављењу доказа сличних
онима које пише човек. Сличан приступ имали су Wos и његови сарадници
\cite{mccharen2000problems} и они су користили резолуцијски доказивач
за доказивање у геометрији Тарског. Ипак, ови приступи нису били веома
ефикасни. Новији рад који такође користи методе вештачке интелигенције
је систем Geometrix \cite{gressier2013}.

Највећи напредак у аутоматском доказивању теорема у геометрији
направио је Ву. Он је ограничио скуп проблема које посматра и
посматрао само оне проблеме са једнакостима на које је могао да
примени моћан метод који је могао да докаже и компликована
тврђења. Овај метод је представио у оквиру свог рада \cite{wu}
1978. године. Како је овим методом показано 130 тврђења
\cite{chou1984}, он постаје све популарнији. Бројни аутори су овај
метод имплементирали и унапређивали разним хеуристикама \cite{gao1990,
  sen1987mechanical, kapur1990refutational}. Убрзо, постаје јасно да
се Вуов приступ могао извести из Ritt рада
\cite{ritt1950differential}, па се често овај метод још назива и
Ву--Рит метод.

Успех овог метода утицао је на развој нових метода. Један од успешних
је Bucberger алгоритам \cite{buchberger}, који се заснива на методи
Гребнерових база и може се применити на исту класу проблема као и Вуов
метод.

Главна мана ова два метода је што се са њима не могу доказивати
неједнакости. За решсавање проблема са неједнакостима Ву је предложио
метод који се заснива на проналажењу минималне или максималне
вредности полиномијалне функције под одређеним условима
\cite{Wu1992}. Поред доказивања у елементарној геометрији, Ву је
представио и метод за доказивање у диференцијалној геометрији
\cite{wen1991mechanical}. Постоје и проширења која омогућавају да се
метод користи и за хиперболичку геоемтрију \cite{yang1998automated}.

Сви набројани методи преводе геометријско тврђење у једначине
коришћењем координата тачака које се посматрају, а потом се примењују
алгебарске технике на ове једначине. Ови доказивачи дају одговор "да"
или "не", али не дају никакву информацију о извођењу која би била
разумљива човеку и слична доказима у школским уџбеницима. Постоје
бројни покушаји да се направе доказивачи који би поред доказивања
уједно производили читљиве доказе. Један од најзначајнијих је метод
површина \cite{chou1993automated}. Овај метод користи геометријске
инваријанте као што су површина, размера, Питагорина разлика и
слично. Главна предност овог доказивача је што сваки корак у
доказивању има јасно геометријско значење. Додатно, експерименти су
показали да су докази коришћењем метода површина краћи. Метод је
могуће проширити тако да је могуће радити и са неједнакостима.

Аутори су такође представили и метод пуног угла
\cite{chou1996automated}. У експреминетима је примећено да се метод
површина веома добро понаша за конструктивне теореме у афиној
геометрији. Са друге стране, метод пуног угла је погодан за проблеме у
којима има много кругова и углова и за овакве проблеме чешће производи
краће доказе него што је то случај са методом површина. Као што и само
име сугерише овај метод као геометријску инваријанту посматра пун
угао.

Исти аутори су у раду \cite{chou1995volume} представили могућност
проширења методе површина на проблеме у стереометрији. Хипотезе се
задају конструктивно, а закључци су полиномијалне једначине неколико
геометријских величина, као што су запремина, размера сегмената,
размера површина и Питагорине разлике. Главна идеја овог метода је да
елиминише тачке из закључка геометријског тврђења коришћењем основних
својстава запремине. Поред овог, није нам познато да постоји још
радова који се баве аутоматским доказивањем у стереометрији.

Иако је метод површина описан још деведесетих година прошлог века, до
скора нису детаљно описана имплементациона питања, али ни испитана
оправданост коришћења самог метода. У раду \cite{janivcic2012area}
аутори управо скрећу пажњу на ове проблеме. Они веома детаљно описују
метод, и формално доказују у систему Coq важне дефиниције и леме које
омогућавају коришћење метода. Детаљно описују и нека важна
имплементациона питања јер метод површина, иако је једноставан за
разумевање, је тежак за имплементацију јер постоји много детаља на
које треба обратити пажњу.


Wang је у раду \cite{wang2002geother} описао систем GEOTHER који може
послужити за аутоматско доказивање теорема у геометрији. За развој
система користи Maple. Геометријска тврђења репрезентује коришћењем
предикатске спецификације, а те спецификације је могуће аутоматски
превести на тврђења записана на енглеском или кинеском, или на
алгебарске једнакости или на логичке формуле. На основу спецификација
могуће је конструисати и дијаграме које је потом могуће мењати
коришћењем миша. Оно што је посебно интересантно је што је у систему
имплементирано више аутоматских доказивача теорема. Имплеметиран је
доказивач заснован на Ву--овој методи. Потом доказивач заснован на
методи Kutzler–Stifter и доказивач заснован на методи Kapur (оба
метода су заносвана на идејама методе Гребнерових база). Имплеметирани
су још и методи засновани на нула декомпозицији и обичној
диференцијалној нула декомпозицији. Доказивачи су упоређивани над више
различитих теорема, а Ву--ов метод се за већину тврђења показао као
ефикаснији.

Значајно је поменути и систем Geometry Expert
\cite{chou1996introduction} који има имплементиран Ву--ов метод, метод
Гребнерових база, метод вектора, метод пуног угла и метод
површина. Посебно је интересантно његово проширење, систем Java
Geometry Expert \cite{ye2008introduction}. Ова алатка је занимљива јер
поред аутоматског доказивања теорема нуди и визуалну, динамичку
репрезентацију доказа. Производи серију визуелних ефеката за
презентацију доказа и у својој бази садржи преко шест стотина примера.

Систем Geometry Explorer \cite{wilson2005combining} производи читљиве
доказе о својствима конструисаних објеката корошћењем метода пуног
угла.

Важно је поменути и систем Discover \cite{botana2002dynamic} за
аутоматско откривање у Еуклидској геометрији, који користи алгебарски
софтвер CoCoA \cite{abbottcocoa} и Mathematica
\cite{wolfram2008mathematica}.

Значајан је и систем GCLC \cite{janivcic2010geometry} који омогућава
запис конструкције и тврђења и превођење истих у различите формате
(рецимо, у формат .tkz који је значајан јер је погодан за уметање
слика у TeX документ). Овај систем је посебно значајан јер има
интегрисана три доказивача теорема, Вуов метод, метод Гребнерових база
и метод површина.

Нешто другачији приступ у односу на поменуте системе има систем
Cinderella \cite{kortenkamp2004using} који примењује разне произвољне
провере дате конструкције. Ово је систем који није симболички, ни
динамички већ користи пробабилистичке методе да провери да ли је дата
претпопставка највероватније теорема.

Рад \cite{dhurdjevic2015automated} демонстрира коришће синтетичког
доказивача за доказивање теорема у геометрији Тарског. Пре свега је
интересантно то што је повезано интерактивно и аутоматско доказивање,
што значи да су сви аутоматски генерисани докази уједно и формално
верификовани. Систем поред доказивања теорема генерише и машински
проверене, читљиве доказе који су веома слични доказима из
уџбеника. Користе кохерентну логику, део логике првог реда као основну
логику система. Примењују резолуцијски доказивач, доказивач теорема у
кохерентној логици, и XML алатке за конхерентну логику који им
омогућавају да доказе трансформишу у машински провериве доказе и у
доказе разумљиве човеку. Систем примењују на доказивање тврђења из
првог дела књиге "Mатематички методи у геометрији" \cite{tarski} и
успешно, потпуно аутоматски доказају 37\% теорема.

Сличан приступ је описан у раду \cite{beesonfinding} у коме се описује
полуаутоматски приступ за доказивање у геометрији Тарског. Аутори су
посматрали више група доказа, од којих су неки краћи од 40 корака,
потом доказе који су између 40 и 100 корака и који се сматрају тежим
за човека и коначно доказе дуже од 100 корака који најчешће
представљају теме докторских радова. За доказивање користе доказивач
OTTER, који је и раније коришћен за доказивање теорема
\cite{quaife1992automated}. Један од циљева је била и анализа утицаја
хардверског напретка, али и нових техника за аутоматско доказивање у
геометрији на успешност аутоматских доказивача. Потпуно механички је
изведена већина кратких доказа. Испрва за дугачке доказе није било
могуће добити механичке доказе, и аутори су коришћењем доказа из књиге
конструисали формалне доказе. Потом су применили нову технику, где су
доказивачу прослеђивали све потребне аксиоме и претходно доказана
тврђења, као и неке кораке доказа и систем је успевао да нађе
механичке доказе за тврђења која су се доказивала у више од 100
корака.

Интензивно поље истраживања није само аутоматско доказивање него и
коришћење аутоматских доказивача за решавање проблема у геометрији.

У раду \cite{marinkovic2014computer} аутори се баве проблемом
конструкције помоћу лењира и шестара. У овом раду, фокус је на
проблему конструкције троугла где су дате тачке и услови који за њих
морају да важе. Приликом проналажења конструкције пролази се кроз све
четири фазе, аутоматски се проналазе кораци конструкције, као и доказ
исправности који се даје у облику који је читљив човеку. Додатно,
користе се алгебарски методи за аутоматско доказивање да ли је могуће
извршити конструкцију или није могуће извршити конструкцију, што је
посебно интересантно јер постоје много познатих проблема за које није
могуће показати њихову неконструктивност.

Веома широко распрострањени у образовању су динамички геометријски
алати. Коришћењем тог софтвера корисник лако може креирати и мењати
геометријске конструкције. Конструкција обично започиње задавањем
тачака или неких објеката (праве, кругови), а онда се креирају зависне
тачке и објекти. Потом, почетна конфигурација се може мењати и може се
посматрати како мењање почетних положаја утиче на крајњи резултат. На
тај начин могуће је тестирати претпоставке, рецимо, да ли су три тачке
увек колинеарне без обзира на конфигурацију. Како је могуће само
тестирање, али не и доказивање, нови правци у развоју оваквог софтвера
су управо у додавању аутоматских доказивача у оквиру динамичке
геометријске алатке. Најпознатији динамичко геометријски софтвер је
GeoGebra и користи се у многим земљама, укључујући и Србију, као
помоћно наставно средство.

Алгоритам који је проширење метода Гребнерових база и који се заснива
на анализи система са параметрима се користи у раду
\cite{botana2014automatic} ради проналажења хипотеза које морају да
важе (поред претпоставки које су већ дате) да би дато тврђење било
могуће извести. Систем је имплементиран тако да се може користити у
оквиру система GeoGebra. Значајно је што систем симболички одређује
геометријско место тачака и потом показује валидност геометријског
тврђења. Посебно је значајно и то што се у процесу одређивања
геометријског места тачака, нотирају и ирелевантне тачке (најчеће су
то у питању дегенирисани случајеви) и избацују из разматрања.

Поред поменутог, значајан додатак систему GeoGebra je аутоматски
доказивач заснован на Ву--овој методи
\cite{botana2015automated}. Поред могућности доказивања, систем може
да идентификује "интересантна" својства дате конструкције, односно да
аутоматски одреди неке релације између констрисаних објеката.

Поред формализације геометријских тврђења многи истраживачи су
покушали да формализују аутоматско доказивање у геометрији.

Gr\'egoire, Pottier and Th\'ery комбинују модификовану верзију
Buchberger’s алгоритма и неке технике рефлексије да би добили
ефективну процедуру која аутоматски производи формални доказ теорема у
геометрији \cite{grobnercoq}.

G\'enevaux, Narboux and Schreck су формализовали упрошћен Вуов метод у
систему Coq \cite{wucoq}. Њихов приступ се базира на верификацији
сертификата које генерише програм за упрошћен Вуов метод писан у
Ocaml.

Fuchs and Th{\'e}ry су формализовали алгебру Grassmann-Cayley систему
Coq \cite{grassman}. Други део рада, који је интересантнији са аспекта
наше формализације, представља примену алгебре на геометрију
инциденције. Тачке, праве и њихови односи су дефинисани у форми
алгебарских операција. Коришћењем ових дефиниција, теореме Pappus и
Desargues су интерактивно доказане у систему Coq. Коначно, аутори
описују аутоматизацију у систему Coq за доказивање теорема у
геометрији коришћем ове алгебре. Мане овог приступа су у томе што је
могуће показати само она тврђења где се доказује колинеарност међу
тачкама и што се разматрају само недегенерисани случајеви.

Програме за одређивање Гребнерове базе, F4 и GB, презентује Pottier
\cite{pottier2010connecting} и упоређује их са gbcoq
\cite{grobner_coq}. Он предлаже решење са сертификатима и ово скраћује
време које је потребно за израчунавања, тако да gbcoq, иако направљен
у систему Coq, постаје упоредив са друга два програма. Примена
Гребнерових база на алгебру, геометрију и аритметику је приказана кроз
три примера.

Веома интересентан је рад који су представили Gabriel Braun и Julien
Narboux и који се бави проналажењем специјалних тачака троугла и
доказивањем својстава које те тачке задовољавају
\cite{narboux2015towards}. Наиме, под руководством Clark Kimberling
направњена је електронска енциклопедија важних тачака троугла у којој
се тренутно налазе дефиниције о више од 7000 тачака, као и својства
које те тачке задовољавају. Ипак, ова својства често немају доказ или
је доказ задат неформално. Како се у енциклопедији налази веома велики
број тачака и њихових својстава, било би прилично напорно ручно
преписивати и доказивати сва та својства. Gabriel Braun и Julien
Narboux су у оквиру система Coq дефинисали аутоматске мотоде за
дефинисање тачака и аутоматске методе за доказивање њихових
својстава. Веома важну улогу имају геометријске трансформације које
помажу и у налажењу тачака и у доказивању одговарајућих лема.

Pierre Boutry, Julien Narboux и Pascal Schreck су у Coq-у
формализовали и имлементирали рефлексивну тактику за аутоматско
генирисање доказа о инциденцији \cite{boutry2015reflexive}. Тврђења о
инциденцији се често јављају у формалним доказима разних геометријских
тврђења, али су у доказима који су записани на папиру често
изостављена јер често не доприносе разумевању доказа. Ипак, приликом
формалне верификације у оквиру асистента за доказивање теорема, леме и
докази о инциденцији морају бити записани. Аутори су представили
генеричку тактику која је примењива на било коју теорију чији је циљ
да аутоматски докаже та ситна тврђења. Уједно, ово је један од низа
корака да се формални доказ приближи доказима из уџбеника у којима се
често изостављају "очигледна" тврђења.
































